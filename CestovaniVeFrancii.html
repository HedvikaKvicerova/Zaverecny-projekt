---
layout: sablona-header-footer.njk
title: Camp4Life cestování ve Francii
---

<h1 class="main-title"> Cestování ve Francii</h1>

<nav class="menu-roadtrip menu-roadtrip--guide">
		<ul class="menu-roadtrip__list">
			<li class="menu-roadtrip__item"><a href="#o-nas" class="menu-roadtrip__link">Jak my cestujeme obytňákem</a></li>
			<li class="menu-roadtrip__item"><a href="#poprve" class="menu-roadtrip__link">Jedete poprvé?</a></li>
			<li class="menu-roadtrip__item"><a href="#mytne" class="menu-roadtrip__link">Mýtné ve Francii</a></li>
			<li class="menu-roadtrip__item"><a href="#parkovani" class="menu-roadtrip__link">Kde parkovat</a></li>
			<li class="menu-roadtrip__item"><a href="#tipy" class="menu-roadtrip__link">Tipy pro začátečníky</a></li>
		</ul>
	</nav>

<div class="guide">
	<h2 class="main-subtitle" id="o-nas">O nás, jak přistupujeme k cestování obytným automobilem</h2>
	<p>Jsme čtyřčlenná rodina, která si oblíbila dobrodružství spojená s cestováním obytným autem po malebné Francii. Naše cesty plánujeme se zastávkami na dvě až tři noci, což nám dává čas plně vychutnat každou destinaci. Při přejezdech mezi místy, kde nocujeme, se snažíme držet maximálně do 100 kilometrů, s výjimkou našich výjezdů na začátku a na konci naší cesty. I když raději spíme v kempech, občas přespíme také na Stellplatzu plném zeleně, které oproti kempům obvykle nabízejí větší klid.</p>
	<p>Na prvním místě je pro nás vždy jídlo (pro jednoho člena rodiny i víno). Během našich přejezdů mezi jednotlivými místy často zastavujeme v zajímavých městech, kde obědváme a prozkoumáváme místní kulturu. Jakmile dorazíme na nové nocleziště, vyrážíme na obědy na kolech do okolí. Snídaně v kempu řešíme večerní objednávkou pečiva – croissant, pain au chocolat, pain au raisin... a samozřejmě bagetky. Vše ráno čerstvé, připravené k vyzvednutí na recepci. Milujeme objevování místních trhů, kde vyhledáváme čerstvé suroviny pro naše večeře. Často se pak vracíme do našeho obytňáku, kde si večer grilujeme delikatesy nebo čerstvé ryby z malých rybáren. Naše večeře jsou pro nás společným zážitkem, na který se vždy těšíme.</p>
	<p>Baví nás poznávat nová místa, nasávat jejich atmosféru, koukat na moře, skákat do vln a vytvářet tak vzpomínky, ze kterých pak čerpáme energii následující roky. Přidejte se k nám na naší cestě za objevováním Francie obytným autem a inspirujte se pro své vlastní dobrodružství!</p>
</div>

<div class="guide">
	<h2 class="main-subtitle" id="poprve">Vyjíždíte obytným automobilem poprvé?</h2>
	<p>Při první cestě obytným autem bývají největší výzvou právě první dny. Začátek může působit chaoticky, a je zcela přirozené, že se můžete cítit nejistě nebo se trochu obávat. Klíčem je nespěchat—dopřejte si čas na adaptaci. Pomalejší, uvážlivý přístup vám pomůže se lépe sžít s novým způsobem cestování a získat jistotu. Díky tomu snížíte riziko přehlédnutí drobných detailů, jako je správné sbalení věcí, zavření střešních oken či odpojení elektrického kabelu, což vám ušetří možné nepříjemnosti a zajistí hladký průběh cesty.</p>
	<p>Doporučujeme si na začátek udělat jednoduchou mapu nebo náčrt okruhu, kudy chcete jet, a vyznačit si místa, která chcete vidět. Takovou mapku najdete u každého našeho itineráře. Ideální je zarezervovat si první dvě až tři zastávky na nocování předem, abyste měli jistotu, že máte kde složit hlavu a není nutné hledat na poslední chvíli. Tento krok vám ušetří spoustu stresu při první cestě.</p>
	<p>Postupně s nabýváním zkušeností vyhledávejte cíle na přespání den dopředu, ráno před odjezdem přes aplikace nebo online rezervace či prostě dorazit “na blind” a zeptat se, zda mají místo.</p>
	<p>Jakmile si na cestování zvyknete, rychle zjistíte, že je to skvělá svoboda a radost objevovat nová místa vlastními tempem. Hlavní je, aby vás to bavilo a aby vám to přinášelo radost!</p>
</div>

<div class="guide">
	<h2 class="main-subtitle" id="mytne">Mýtné na silnicích ve Francii</h2>
	<p>Ve Francii se mýtné pro obytné automobily počítá podle najeté vzdálenosti a kategorie vozidla. Obytné vozy jsou rozděleny do dvou hlavních kategorií:</p>
	<ul>
		<li>Kategorie 2: pro vozidla do 3 metrů výšky, například obytné dodávky nebo integrované vozy menších rozměrů. </li>
		<li> Kategorie 3: pro vozidla nad 3 metry výšky, například alkovny nebo větší obytné automobily.</li>
	</ul>
	<p>Mýtné se platí za úseky dálnic podle najetých kilometrů. Čím větší je vaše vozidlo (kategorie 3), tím vyšší bude cena. Například cesta z hranic s Německem do Bordeaux pro vozidlo ve třídě 3 vás může stát přibližně 170 eur.</p>
	<p>Pro přesné výpočty a aktuální sazby doporučuji využít oficiální kalkulačku nebo stránku, kde si můžete trasu zadat a získat podrobný odhad nákladů. Odkaz na VINCI Autoroutes je <a class="random-ref" href="https://www.vinci-autoroutes.com/fr/mon-trajet/?area=service">zde</a>.</p>
	<p>Je také možné si pořídit elektronickou mýtnou kartu (Télépéage), která proces placení zjednodušuje a urychluje. Nemám s tím zatím zkušenosti.</p>
	<p>Dále je pak zaváděn do provozu mýtný systém Free Flow. Ještě jsme na ně nenarazili. Dálnice s tímto systémem jsou označeny značkami s nápisem "Flux Libre". Po průjezdu takovou dálnicí je třeba mýtné uhradit online, přes palubní jednotku nebo na některém z platebních míst Nirio.</p>
</div>

<div class="guide">
	<h2 class="main-subtitle" id="parkovani">Kde zaparkovat obytný vůz</h2>
	<p>Pokud hledáte místa pro parkování obytných automobilů, máte několik možností. Lze je zaparkovat přímo v kempech nebo na takzvaných stellplatzech, což jsou speciální parkovací stanoviště pro obytné vozy. Výbornou pomůckou je aplikace park4night, kterou si můžete stáhnout a používat přímo na svém zařízení. Odkaz na web park4night je <a class="random-ref" href="https://park4night.com"> zde</a>.</p>
	<p>Aplikace je určena právě pro obytné automobily a nabízí nejen kempy a stellplatzy, ale také parkování, pokud chcete jen na chvíli zastavit. Každé místo má hodnocení od uživatelů, ale je důležité číst recenze – někdy může jeden uživatel snížit hodnocení kvůli detailu, který vám nemusí vadit. Za 10 € můžete získat placenou verzi, která poskytuje přístup ke kontaktům na jednotlivá místa  a dalším užitečným informacím.  Lze ji používat i v offline režimu, což u neplacené verze nelze.</p>
	<p>Ve Francii, je možné za určitých podmínek kempovat i na "divoko," avšak vzhledem k naší bezpečnosti jsme to nezkoušeli.</p>
	<p>Další osvědčenou možností jsou stellplatzy řetězce Camping Car Park, která jsou často velmi pěkná a obrostlá zelení. Odkaz na Camping Car Park je <a class="random-ref" href="https://www.campingcarpark.com">zde</a>. Mají výbornou aplikaci, kde vidíte aktuální počet volných míst. Za verzi Premium, stojící okolo 30 €, si můžete zarezervovat místo krátce před příjezdem. Při první návštěvě je možné získat jejich kartu z automatu, a pak už stačí pouze dobíjet kredit online. Ceny jsou 10 – 15 € a ve Francii jsou stovky míst.</p>
</div>

<div class="guide">
	<h2 class="main-subtitle" id="tipy">A ještě pár užitečných tipů pro začátečníky</h2>
	<p>Ve Francii restaurace obvykle zavírají kolem 14:00. Pokud dorazíte pět minut před druhou, ještě vám ochotně naservírují tříchodové menu. Po této době už moc nepomůže ani slib, že se najíte rychle. Je také vhodné si předem objednat či udělat rezervaci, pokud se vám nějaká restaurace líbí, a chcete se do ní vrátit třeba ten samý den. Ty opravdu kvalitní a cenově rozumné restaurace bývají často velmi obsazené.</p>
	<p>Pečivo na snídani, ať už sladké nebo slané, si většinou můžete objednat večer na recepci téměř v každém kempu. Ráno pak máte čerstvé a voňavé pečivo připravené k snídani. Není to žádné nekvalitní nebo nouzové pečivo, ale poctivě upečené od pekaře.</p>
	<p>Celkem slušný itinerář lze vytvořit na mapy.com, uložit si ho do počítače a poté ho načíst do telefonu. Pak už stačí jen vybrat cílovou destinaci a můžete ji použít v navigaci. Mapy.com navíc nabízejí skvělou autormapovou vrstvu, která obsahuje většinu cyklostezek ve Francii, ačkoliv samozřejmě ne všechny.</p>
	<p>Recepce v kempech nebývají otevřené celý den a často přes poledne ani neberou telefony. Některé kempy požadují rezervační poplatek, pokud vám místo rezervují. Za ty roky se nám ale stalo jen párkrát, že při příjezdu bez rezervace místo nebylo. Kontakty na kempy jsou dostupné na park4night v placené verzi za 10 euro, stejně tak na mapy.com a google maps.</p>
	<p>Ve Francii začínají prázdniny od výročí dobytí Bastily 14. července. Následující přibližně měsíc je často velmi rušné turistické období. Kromě toho jsou v této době ceny kempů nejvyšší.</p>
	<p>Doporučuji nejezdit s obytným vozem do zákazu vjezdu vozidel nad 3,5t, pokud to není nezbytné. Už několikrát jsem se dost zapotil ve městech i na méně frekventovaných silnicích mimo město. Řidiči ve Francii jsou velmi ohleduplní a trpěliví. Povolená rychlost se samozřejmě všude dodržuje, ale jednu věc opravdu nesnášejí. Pokud je někdo omezí při výjezdu z vedlejší silnice, tak na něj zatroubí...</p>
</div>
